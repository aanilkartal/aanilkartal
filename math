
Matematiğin esasında sezgisel olarak geliştiğini düşünmeme sebep olan bazı hikayeler olmuştu ve bu tarz bir öğretinin ezberci mantıktan çok daha fazla şey kattığını, hatta matematiğe matematik olmaktan daha fazlasını kazandırdığını savunabilirim. Bugün matematiği bir dil olarak kabul ediyorsak, altında yatan temel nedenin bu olduğu görüşündeyim. Her ne kadar okul hayatında bu durum belki zaman yetersizliği, belki öğrencinin ilgisinin eksikliği, belki öğretmenin hevessizliği gibi sebeplerden kaynaklı olarak bu denli ele alınmasa da, her ne kadar matematiğin sezgisel öğrenimi kimileri için hayatta şans eseri karşılaşılarak fark edilen bir proses olsa da; farkına varıldığı anda çokça eğlence ihtiva eden bir aktivite olduğu yadsınamaz. 

Matematiğe, okul öncesi dönemlerinden beri ilgi duyan biri olarak bu konuyla ilgili bazı örnekleri burada vermek isterim. Bunlardan ilk aklıma geleni türev konusu içerisinde "tepe noktalarının türevinin neden sıfır olduğu" ya da "türev alındığında 0 çıkıyorsa, bunun neden tepe noktasını verdiği" ile ilgiliydi. Tabi aynı soru minimum değer için de geçerli ama burada yalnızca maksimum değer üzerinden örneklemime devam edeceğim. Normalde okul hayatında bu durumu basitçe bir ezberle kavrayabilmek çok kolay aslında. Belki sezgisel bir mantıkla düşünmek, kavramayı kolaylaştırsa da, bu denli zorluğa neden ihtiyaç olsun ki. Belki unutmamak, belki uygulamada ezbere uygulamak yerine anlayarak sorgulayarak uygulamak, belki üzerine daha da çok bilgi katabilmek için elbette. Türevin tanımının ne olduğunu düşündüğümüz zaman; bir f(x)=y fonksiyonunda, x değerinin değişimine bağlı olarak, y'de gözlemlenen değişiklik olarak ifade etmek yanlış olmayacaktır. Bu tanıma dayanarak; gözümüzün önüne tepe noktasına sahip bir grafik getirdiğimiz zaman, bu tepe noktasında x değerinin ileri veya geri küçük miktardaki değişimleri y değerinde herhangi bir değişiklik doğurmayacaktır. Hemen hemen sabit olarak gözümüze çarpacaktır ki; işte tam bu noktaki, türevin tanımı gereği, x değerinin değişimine karşılık y değerindeki değişiklik 0 olarak karşımıza çıkacaktır. Bunu anlamak lisede mümkün olabilirdi aslında ama ben ne yazık ki üniversite hayatımın sonlarına de beklemek zorunda kaldım belki de.

Matematiğin, içerisinde güzel hikayeler barındırması, bu sebeple hep ilgimi çekmişti. Zaman geçtikçe yavaş yavaş da olsa bu hikayelere erişme olanağının olması bende heyecan uyandırıyor. 
